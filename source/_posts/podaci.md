---
title: Podaci
id: 71
date: 2016-02-24 21:14:11
tags:
---

 Osnovna škola «Vareš» u Varešu je obrazovna ustanova nastala spajanjem OŠ «Fra Filip

Lastrić» Vareš , u kojoj se nastava izvodila na hrvatskom jeziku za škole na hrvatskom jeziku i OŠ «Vareš» u kojoj se nastava izvodila na bosanskom jeziku i po nastavnom planu i programu koji je propisan u Zeničko - dobojskom kantonu.

Spajanje je izvršeno uz pomoć i superviziju OHR-a 2000. godine. Uz nazočnost OHR-a škole su postigle sporazum da će se udružiti u jedan pravni subjekt koji će imati direktora ( Bošnjak) i zamjenika ravnatelja ( Hrvat) . Škola će imati jedan Upravni odbor sastavljen od ( 3 Bošnjaka + 3 Hrvata). Hrvati su na uporabu dobili drugi kat, salu , a Bošnjaci ostale prostorije. Dogovoreno je da se sjednica stručnih organa održavaju odvojeno uz mogućnost da ravnatelj Bošnjak bude nazočan na sjednicama stručnih organa Hrvata i obrnuto. Ni jedan prosvjetni djelatnik 2000. godine nije radio i po jednom i po drugom nastavnom planu. Nastava se izvodi na dva jezika (hrvatskom i bosanskom) i po dva nastavna plana i programa (hrvatskom i bosanskom).Dogovoreno je također da dva ravnatelja moraju naći načina da surađuju i da popravljaju međuljudske odnose u školi.

U 2015//16. god u školi se obrazuje 320 djece hrvatske i bošnjačke nacionalnosti i jako mali broj učenika srpske nacionalnosti. Osim u matičnoj školi nastava na hrvatskom jeziku se izvodi i u četiri područne škole u selima Vijaka, Pogar, Oćevija i u Pržići, Ligatićima i Dragovićima na bosanskom jeziku. Škola se financira iz sredstava proračuna ZE –DO kantona.

Nakon petnaest godina rada u istoj školi situacija se dosta izmijenila tako da danas uz maksimalno zalaganje menadžmenta škole, OSCE-a imamo školu koja nije podijeljena na «katove» i « spratove» već svi učenici i djelatnici bez obzira na program i naciju koriste zajedno sve prostorije u školskim objektima ( zajednička zbornica, knjižnica, dvorana za tjelesnu kulturu, kabinete, učionice itd. ) . Devet nastavnika radi po oba programa, pedagog obavlja poslove za kompletnu školu. Na natjecanjima školu predstavljaju ekipe sastavljene od učenika iz oba programa, učenici zajedno odlaze na izlete, zimovanja, ekskurzije, disko večeri, snimaju zajedničke TV emisije ( Nema problema BHTV-1), održavaju zajedničke kreativne radionice, imaju zajedničko Vijeće učenika, zajedničko je i Vijeće roditelja itd.

Odvojeno se realiziraju samo sati redovite nastave i sjednice stručnih organa. Po potrebi organiziraju se i zajedničke sjednice kada se np. usvaja GPPR škole koji je zajednički.

OŠ « Vareš» u Varešu po preporuci OSCe-a posjetile su mnoge delegacije

( ambasadori predstavnici humanitarnih organizacija, ministri, ravnatelji drugih škola) kojim je prezentiran rad u školi .